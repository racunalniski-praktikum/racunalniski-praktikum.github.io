# Pisanje e-pošte profesorjem in asistentom

Dva razloga za boljše pisanje pošte:

1. povečate verjetnost, da boste dobili hiter odgovor,
2. povečate verjetnost, da boste dobili odgovor, ki ga potrebujete.

Pripravili smo vam nekaj konkretnih napotkov v želji, da boste lažje prišli do boljših in hitrejših odgovorov.
Profesorji in asistenti dobijo veliko pošte, ne samo od študentov - redki so taki, ki jim je branje in odgovarjanje prijetno opravilo.

## Naslovniki

Poleg glavnega naslovnika je dobro, da vključite še ostale vpletene. Razmislite o tem, koga vse je potrebno dodati med prejemnike sporočila, npr. kolega, s katerim bi skupaj prišli na govorilne ure; profesorja ali asistenta, s katerim ste se že pogovarjali o temi; skratka vsakogar, ki se ga tiče nadaljevanje pogovora. Pri tem v polje _To_ dodamo tiste, od katerih pričakujemo odziv, v _Cc_ pa tiste, ki jim sporočilo samo dajemo v vednost. Ko odgovarjate na sporočilo, prav tako pazite, da odgovorite vsem vpletenim, ne samo pošiljatelju.

## Zadeva

V polju _zadeva_ v nekaj besedah opišite, zakaj pišete. Pomembno je, da pri tem niste preveč splošni.

**Slabo:** _"Zadeva: Vprašanje"_. Predstavljajte si, da dobite v poštni nabiralnik 50 sporočil z enako zadevo.
Verjetno bi najprej odprli tisto, ki je drugačno.

**Bolje:** _"Zadeva: Vprašanje glede včerajšnje domače naloge pri RP"_. 
Že iz zadeve se da razbrat predmet in to, kako časovno občutljivo je vprašanje.

## Predloga

```
Pozdravljeni/Spoštovani,

Sem študent/ka na smeri ___ pri predmetu ___.

___

Lep pozdrav/S spoštovanjem,
Ime Priimek (_vpisna št._)

```

## Jezik in vsebina

Večina profesorjev in asistentov ne zna več tekoče govoriti pogovornega jezika mladih. Predvsem zato, ker je bil drugačen takrat, ko so bili vaših let. Če želite hiter odgovor, jim olajšajte delo.

Če je vaše sporočilo kratko, ga napišite kar v isti odstavek z vrstico, v kateri se predstavite.
Če gre za daljše sporočilo, ga razbijte v odstavke (4-6 vrstic na odstavek), da ga je lažje prebrati.
Če gre za res zelo dolgo sporočilo, v zadnjem odstavku povzemite, kaj pravzaprav želite.

Poskrbite, da bo iz vašega sporočila jasno, kaj želite. Tudi če se vam zdi, da je iz opisa situacije to razvidno, je ponavadi dobro zaključiti npr. s kakim od spodnjih stavkov:

- "Bi se lahko ta teden oglasil/a pri vas na govorilnih urah, da mi pomagate?"
- ...


## Razno

* "uredu" se piše narazen in z "v" ("v redu").